










                                  ΙΟΝΙΟ ΠΑΝΕΠΙΣΤΗΜΙΟ ΣΧΟΛΗ ΜΟΥΣΙΚΩΝ ΚΑΙ ΟΠΤΙΚΟΑΚΟΥΣΤΙΚΩΝ ΣΠΟΥΔΩΝ




                                                  ΤΜΗΜΑ ΤΕΧΝΩΝ HΧΟΥ ΚΑΙ ΕΙΚΟΝΑΣ
                                          ΠΜΣ: ΟΠΤΙΚΟΑΚΟΥΣΤΙΚΕΣ ΤΕΧΝΕΣ ΣΤΗΝ ΨΗΦΙΑΚΗ ΕΠΟΧΗ

                                                ΔΙΑΔΡΑΣΤΙΚΟΣ ΗΧΗΤΙΚΟΣ ΣΧΕΔΙΑΣΜΟΣ
                                              ΕΠΙΒΛΕΠΩΝ ΚΑΘΗΓΗΤΗΣ: ΙΩΑΝΝΗΣ ΖΑΝΝΟΣ










                                                       ΕΡΕΥΝΗΤΙΚΗ ΕΡΓΑΣΙΑ
                          Μουσική προκατάληψη μέσω της μιμιδιακής κουλτούρας και η αισθητική του 'βαρετού'.
                          Προσπάθεια επεξεργασίας του έργου 'Bolero' του* Maurice Ravel* στο Supercollider,
                          εμπνευσμενη απο το έργο 'Minusbolero' του Johannes Kreidler.













                                                    ΓΙΑΝΝΗΣ ΠΑΠΑΔΑΚΗΣ ADA2107















                                                            ΑΘΗΝΑ 2022









**Εισαγωγή**


Ακούγοντας το *''Minusbolero''* του *Kreidler*, διαισθάνθηκα ένα νέο νόημα ακουσματικής με ταυτόχρονη γέννηση αμήχανων και απροσδιόριστων συναισθημάτων.
Αυτή η αμήχανη, ακουσματικά, μεταμόρφωση του *Borero* σε *Minusbolero*, και η επιδίωξη του *Kreidler* για μια αντι-ωραιοποιήση των πραγμάτων προς
μια νέα συναισθηματική επιρροή, γέννησε το ερώτημα κατα πόσο ένας επαναπρογραμματισμός στα αισθητηριακά πεδία της ανθρώπινης αντίληψης είναι εφικτός,
μέσω της αισθητικής του *βαρετού*. Πως μέσα σε χαϊκού περιβάλλοντα του  '*δε συμβαίνει τίποτα το ιδιαίτερo*'  θα βρεθεί ένα νέο καλλιτεχνικό νόημα και μία νέα τάση συναισθηματικής επιρροής.
Επηρεασμένος από την παράγραφο 6 του '*Ένα Μανιφέστο για τη μουσική*' του *Γιάννη Χρήστου*: '*Η διακοσμητική και η αισθητική αποτέλεσαν και αποτελούν ρωμαλέα αρνητικούς
παράγοντες στη μουσική*', είχα αρχίσει ολοένα και περισσότερο να πειραματίζομαι σε τέτοια περιβάλλοντα. Αλλά πέρα από τη προσωπική μου έρευνα και βίωμα, ήμουν περίεργος αν αυτή η αισθητική
θα μπορούσε να ευσταθεί ακαδημαϊκα και επιστημονικά πέρα απο τη φιλοσοφικη της υπόσταση.
Αυτή , λοιπόν, η απορία θα φιλτραριστεί μέσα από το πρίσμα της μιμιδιακής κουλτούρας του σύγχρονου μιντιακού συστήματος παροχής πληροφοριών, και πως αυτό επιδρά στην αντιληπτικότητα αλλά και στη συναισθηματική επιρροή.
Με βάση το παραπάνω, θα μπορούσε να πει κάποιος ότι, η γρήγορη αντιληπτικότητα μεσω μιμιδίων (memes) και η άμεση αναζήτηση συντομέυσεων
κάτω απο το φάσμα της υπεραπλούστευσης της πληροφορίας, είναι ο κυριότερος παράγοντας που ο άνθρωπος αντιλαμβάνεται συναισθηματικά ό,τι τον αυτοσυντηρεί.
Τέλος θα γίνει μια προσπάθεια στο Supercollider επεξεργασίας και μεταμόρφωσης του *Bolero* του *Maurice Ravel* σε μιμίδιο μουσικής οντότητας για χρήση σε
πλατφόρμα ψηφιακής εφαρμογής.




**1. Minusbolero**

*Το Bolero του Ravel χωρίς μελωδία είναι ό,τι πιο βαρετό έχετε ακούσει*

Αναφορά της Wikipedia μεσω του ClassicFm

*https://www.classicfm.com/composers/ravel/guides/bolero-with-no-melody/*

Το 2009 ο γερμανός συνθετης, και κύριος θεωρητικός και εκφραστής του κινήματος του *New Conceptualism* στη μουσική του 21ου αιώνα, *Johannes Kreidler*, συνέθεσε το έργο *Minusbolero for large orchestra*.
Πρόκειται για το κλασικό έργο *Bolero* του *Maurice Ravel* στο οποιο ο *Kreidler* αφαίρεσε τα κύρια μελωδικά μέρη του.


*Στο ‘Minusbolero’, η μνήμη παίζει σημαντικό ρόλο  όπου η απουσία της μελωδίας παρακινεί κάποιον, σχεδόν εσωτερικά και αναπόφευκτα, να τη τραγουδά μαζί.
 Στη Ψυχοακουστική αυτό συναντάται με το φαινόμενο των υπολειπόμενων τόνων: αν παίζεις μια υπερτονική συγχορδία και παραλείψεις τη ρίζα, ο εγκέφαλος σχηματίζει, παρόλα αυτά, αυτη τη ρίζα.
H μελωδία είναι γνωστή, η συνοδεία είναι ο ήχος του κουδουνιού του Pavlov. Μια απουσία, μια ανισορροπία, πιο παράφωνη από μια παραφωνία.*

*Johannes Kreidler*


Ο *Johannes Kreidler* μίλησε για το έργο του κάτω από τη ψυχοακουστική συνθήκη και πως ο ανθρώπινος εγκέφαλος μέσω του νευρικού συστήματος επεξεργάζεται τη μουσική οντότητα ως παράγωγο της πληροφορίας αλλά και μέσω της απουσίας αυτής.

**2. Μουσική πληροφορία**


O *Rolf Landauer* πίστευε ότι η πληροφορία είναι άρρηκτα συνδεδεμένη με τις φυσικές αναπαραστάσεις και ως εκ τούτου υπόκειται και αυτή στους νόμους της φύσης:

*Η πληροφορία δεν είναι μία αφηρημένη έννοια, αλλά πάντα είναι συνδεδεμένη με μία φυσική αναπαράσταση. Έχει αναπαρασταθεί χαραγμένη σε έναν πέτρινο δίσκο, σε ένα σπιν, ένα φορτίο, σε μία τρύπα μίας διάτρητης κάρτας, στο σημάδι ενός χαρτιού, ή κάπου ανάλογα. Αυτό το γεγονός δεσμεύει τη διαχείριση της πληροφορίας με όλες τις δυνατότητες και απαγορεύσεις του πραγματικού φυσικού κόσμου, τους νόμους της φυσικής και του τρόπου αποθήκευσης των διαθέσιμων τμημάτων του.*


Η μουσική πληροφορία αποθηκεύεται στον ανθρώπινο εγκέφαλο.  Για να το αποδείξουμε, αρκεί να ανακαλέσουμε απλώς μία γνωστή μελωδία. Ήδη, μισό αιώνα πριν, ο διάσημος Αμερικάνος νευροχειρουργός *Wilder Penfield*, ανέφερε στις μελέτες του ότι όταν έδινε ηλεκτρικό ερέθισμα σε συγκεκριμένες περιοχές του ακουστικού φλοιού σε ξύπνιους ασθενείς υπήρχαν περιπτώσεις ακουστικών παραισθήσεων, ενώ όταν ερέθιζε τον κροταφικό λοβό υπήρξαν καταγραφές ανθρώπων που άκουγαν πιο δυνατά τους ήχους, καθώς επίσης και κανονική μουσική. Η μουσική υπάρχει παρά την απουσία της. Ακόμα και όταν δεν παίζεται ένα έργο, αν τα στοιχεία του είναι ικανοποιητικά αποθηκευμένα στον εγκέφαλό μας, μπορούμε να τα φανταστούμε, να τα *τραγουδήσουμε* εσωτερικά.  Η μεγάλη πλειοψηφία των ανθρώπων στη δύση μπορούν να φανταστούν το ξεκίνημα από την 5η συμφωνία του Μπετόβεν και τον εθνικό ύμνο της χώρας τους.

Η μουσική είναι μία αμιγώς επικοινωνιακή διαδικασία. Μεταφέρει ένα αισθητικό *μήνυμα*. Προφανώς, δεν πρόκειται για ένα τυπικό γλωσσικό μήνυμα, αλλά μεταφέρει *πληροφορία*, αφού η μεταφορά αυτή δύναται να παράξει δράσεις και θα προκαλέσει συναισθήματα. Μάλιστα, και το απλοποιημένο τηλεπικοινωνιακό μοντέλο του *Claude Shannon* (πομπός, μέσο, δέκτης) βρίσκει το μουσικό του ανάλογο στο σχήμα: συνθέτης, ακροατής, έργο. Στη μουσική, έχουμε έναν μετασχηματισμό των *patterns*, τα οποία είναι αποθηκευμένα στο μυαλό του συνθέτη, σε μουσική, η οποία θα *επικοινωνηθεί*, θα *αλληλοεπιδράσει* με τον ακροατή. Η μαθηματική θεωρία της επικοινωνίας του *Shannon* ασχολείται με την επιτυχή μετάδοση της πληροφορίας και δεν ασχολείται καθόλου με το νόημα το οποίο δύναται να φέρει το κάθε μήνυμα.
Ο *Leonard B.Meyer* εντοπίζει την ανάπτυξη του μουσικού νοήματος στην εκπλήρωση ή όχι της προσδοκίας του ακροατή. Αυτή η εκτίμηση επιβεβαιώνεται και από μία σειρά από μελέτες, κυρίως της νευρολογίας, όπως αυτές των *Salimpoor* και *Zatorre*.
Ο *Bateson*, στον διάσημο ορισμό του, έχει πει ότι η πληροφορία είναι μία διαφορά η οποία παράγει διαφορά. Στην πράξη, αυτή η προσέγγιση ταιριάζει απόλυτα με την άποψη του *Meyer*. Ολόκληρο το μουσικό φαινόμενο στηρίζεται στο παιχνίδι της προσμονής /προσδοκίας, δηλαδή με το αν θα ακούσω αυτό που περιμένω ή όχι. Το τι θα ακούσω, σε σχέση με αυτό που περιμένω, είναι η διαφορά, μέσω της οποίας θα προκύψει μία διαφορά (εν προκειμένω, η αλλαγή συναισθήματος). Όσο μικρότερη η εντροπία (άγνοια) ενός μουσικού έργου τόσο μικρότερη και η δυνατότητα να παράξει εκπλήξεις.


Στο πεδίο της σύνδεσης της πληροφορίας με τη μουσική, ο *Abraham Moles* στο βιβλίο *Θεωρία της Πληροφορίας και Αισθητική Αντίληψη* πρότεινε μία πληροφοριακή αισθητική η οποία βασίζεται σε μετρήσιμες πληροφορίες οι οποίες ενυπάρχουν στη μορφή ενός έργου. Αναλύοντας δομικά την αισθητική αντίληψη, ο *Moles* παρουσίασε μία εφαρμογή της Μαθηματικής Θεωρίας της Επικοινωνίας του *Shannon* στην κατανόηση της αισθητικής εμπειρίας. Ο *L. Meyer* συσχετίζει την αισθητική αντίληψη με το εντροπικό περιεχόμενό του μουσικού έργου. Μέσω της διαδικασίας της ακρόασης ο εγκέφαλος κάθε ανθρώπου έχει εκπαιδευτεί στην ανάπτυξη μηχανισμών πρόβλεψης της εξέλιξης της μουσικής πλοκής. Τα συναισθήματα που γεννά η ακρόαση συνδέονται με την επιβεβαίωση ή όχι της πρόβλεψης αυτής. Η *προσδοκιμότητα* ως το όχημα της γέννησης συναισθημάτων κατά τη μουσική ακρόαση επιβεβαιώνεται από τις σύγχρονες μελέτες του εγκεφάλου. Η μουσική σημειολογία, δανειζόμενη εργαλεία από τη δομική γλωσσολογία, αξιοποιεί τα πορίσματα της μουσικολογικής ανάλυσης και αναζητά τη σύνδεση *patterns* (σημαίνοντα) με συναισθήματα, αισθήσεις και συνειρμούς (σημαινόμενα). Τον τρόπο διάδοσής τους σε ένα ανταγωνιστικό (πολιτιστικό) περιβάλλον τον περιγράφει η *μιμιδιακή επιστήμη*.

**3. Μιμίδια (memes)**

Ως *μιμίδιο* μπορεί να θεωρηθεί οποιαδήποτε έκφανση του ανθρώπινου πολιτισμού. Μπορεί να είναι η γλώσσα, η θρησκεία, η μουσική, οι μύθοι, τα παραμύθια, η μόδα, οι κανόνες συμπεριφοράς, τα ήθη, τα έθιμα, το εκπαιδευτικό σύστημα, το πολίτευμα, οι τρόποι κοινωνικής οργάνωσης, η κατάτμηση των γνωστικών αντικειμένων, η διαμόρφωση των επαγγελμάτων κ.α. Κάθε μία από αυτές τις εκφάνσεις είναι κομμάτι ενός επικοινωνιακού δικτύου που έχει διαμορφώσει ο άνθρωπος. Η μελέτη καθενός από αυτά τα φαινόμενα σε ένα χρονικό στιγμιότυπο δείχνει μία εικόνα γι’ αυτά. Η εικόνα αυτή όμως προέκυψε από μία εξελικτική διαδικασία, παρεμφερή με τη βιολογική. Κάποια χαρακτηριστικά τροποποιήθηκαν και "προτάθηκαν προς αποδοχή". Τα ισχυρότερα από αυτά τα χαρακτηριστικά επιβίωσαν μέσω μίας διαδικασίας επιλογής και υιοθετήθηκαν. Τα χαρακτηριστικά αυτά είναι η εμφάνιση της κωδικοποιημένης πληροφορίας, όπως αυτή μεταφέρεται στις πολιτισμικές μονάδες οι οποίες τίθενται προς αντιγραφή. Οι πολιτισμικές αυτές μονάδες είναι τα λεγόμενα *μιμίδια*. Ο τρόπος αντιγραφής τους είναι η μίμηση. Τα στοιχεία τα οποία κάνουν αυτούς τους πολιτισμικούς αντιγραφείς ισχυρούς, είναι αντίστοιχα με αυτά των βιολογικών αντιγραφέων, τα γονίδια, η πιστότητα, η μακροβιότητα, και η γονιμότητα
(fidelity, longevity, fecundity).


*Αν κάποιος αποδέχεται την εγκυρότητα του μιμιδιακού παραδείγματος,
ότι δηλαδή ο ανθρώπινος πολιτισμός είναι μία οικολογία από ανεξάρτητες
συγκροτημένες μονάδες οι οποίες μεγιστοποιούν την πιθανότητα επιβίωσής τους
όταν μεγιστοποιούν την τάση τους στο να γίνουν φορείς μίμησης, τότε είναι λογικό
να αποπειραθείς να το εφαρμόσεις και στη μουσική. Η μουσική είναι άλλωστε μία ροή
ηχητικής πληροφορίας η οποία στην παραγωγή και στην πρόσληψή της είναι τεμαχισμένη σε διακριτές μονάδες*

*Steve Jan*



Προϋπόθεση για την περιγραφή του μουσικού μιμιδίου είναι η περιγραφή των επιπέδων πάνω στα οποία εδράζεται κάθε μουσική δημιουργία, τα ιεραρχικά στρώματα. Η ύπαρξη ιεραρχικών στρωμάτων είναι παράγωγο των όσων ορίζουν η αυτοσυντήρηση και η επικοινωνία. Για να μπορέσει να αλληλοεπιδράσει κάθε συνθέτης, μέσω των μουσικών του έργων, πρέπει να προβαίνει σε καινοτομίες και να δανείζεται στοιχεία τα οποία να προσαρμόζει στο δικό του έργο. Επομένως, προκύπτουν στρώματα διαφοροποίησης, τα οποία διαμορφώνουν την ιεραρχική κατάταξη. Η διαμόρφωση αυτή είναι λόγω της επιβεβλημένης, από την επικοινωνία, τάσης για αλλαγή των ορίων. Η ύπαρξη όμως κατάταξης σε ομάδες είναι, ντε φάκτο, αποτέλεσμα της αυτοσυντήρησης, αφού τα κοινά χαρακτηριστικά, λόγω των οποίων ομαδοποιούνται οντότητες, προκύπτουν από την τάση για διατήρηση των ορίων, την αυτοσυντήρηση.
Η ιεραρχική πυραμίδα, όπως έχει περιγραφτεί από τον *Nattiez* και *Meyer* έχει ως εξής :

            Nattiez                                                     Meyer

       Universals of Music 	                                            Laws
       System (Style) of Reference  	                            Rules
       Style of a Genre or an Epoch 	                            Dialect
       Style of Composer X  	                                    Idiom
       Style of a Period in the Life of     Composer
       Style of a Work from this Period by Composer X / 	       Intraopus Style

Η σύνδεση της μιμιδιακής επιστήμης με τα ιεραρχικά στρώματα είναι εφικτή λόγω της κοινής αντίληψης της έννοιας της αντιγραφής. Ο *Meyer* ορίζει το στυλ άλλωστε ως μία αντιγραφή προτύπων, τόσο της ανθρώπινης συμπεριφοράς όσο και των παραγώγων της, η οποία είναι αποτέλεσμα επιλογών οι οποίες γίνονται εν μέσω περιορισμών. Αυτή η αντιγραφή προτύπων λαμβάνει χώρα σε κάθε επιμέρους επίπεδο της παραπάνω πυραμίδας. Η αντιγραφή των προτύπων αυτών δίνει σε κάθε έργο συνοχή *(intra opus style)*. Όταν μιλάμε για συνθετικό ύφος, ή συγκεκριμένη μουσική γλώσσα ενός δημιουργού, εννοούμε αυτό ακριβώς, ότι ο συνθέτης έχει ένα συγκεκριμένο μουσικό αλφάβητο, το οποίο το χρησιμοποιεί με παρεμφερή τρόπο. Πρόκειται ακριβώς για την αναπαραγωγή κοινών προτύπων τα οποία μπορούν να αναγνωριστούν και να λειτουργήσουν ταυτοτικά για το δημιουργό. Με την ίδια λογική προχωρούμε και σε χαμηλότερα επίπεδα που αφορούν μία μουσική διάλεκτο, είτε πρόκειται για χρόνο (κλασικισμός, μπαρόκ ), είτε για χώρο (Γερμανία, Ιταλία). Το επίπεδο *System (style) of Reference / Rules* αφορά τους πιο πρωταρχικούς συνθετικούς κανόνες, που είναι οι βασικές μεθοδολογικές πηγές, τις οποίες χρησιμοποιεί ο συνθέτης. Τέτοιο παράδειγμα είναι η χρήση του μείζονα ή ελάσσονα τρόπου, η χρήση ενός τροπικού συστήματος, π.χ. Λύδιος, Φρύγιος . Το χαμηλότερο επίπεδο, το θεμέλιο, είναι αυτό πάνω στο οποίο χτίστηκε η έννοια της μουσικής με έναν αρχετυπικό και ανυπέρβλητο τρόπο, όπως για παράδειγμα η έκταση της ανθρώπινης φωνής. Αφορά απαραβίαστους κανόνες που εμπίπτουν ακόμα και σε ζητήματα ψυχοακουστικής, όπως η διακριτική εικόνα στο ακουστικό εύρος συχνοτήτων, ο μέγιστος και ελάχιστος ρυθμός διαδοχής ηχημάτων.



Σύμφωνα με τον *Jan*, τα μιμίδια εν γένει, μα πιο συγκεκριμένα τα μουσικά, πρέπει να έχουν εγγενώς δύο χαρακτηριστικά, να είναι σωματιδιακά *(particulateness)* και να αποτελούν κομμάτι από μία ομάδα *συν- ισοδύναμων (co-equality)*.

Η μουσική είναι μία συνεχής ροή πληροφορίας. Ανεξάρτητα από το αν ένα μουσικό έργο χωρίζεται σε επί μέρους μέρη ή ενότητες, είναι ένα όλον με ενοποιητικά στοιχεία. Όμως είπαμε ότι τα μιμίδια είναι μονάδες πολιτισμικής πληροφορίας. Τι συνιστά λοιπόν μιμίδιο; Είναι όλο το έργο, ένα μέρος ή ενότητα του έργου ή κάτι διαφορετικό; Ο ίδιος ο εισηγητής της μιμιδιακής επιστήμης αναρωτιέται στην περίπτωση της μουσικής:  *Έχω αναφέρει ότι ένας τόνος είναι ένα μιμίδιο, αλλά τι συμβαίνει στην περίπτωση μιας συμφωνίας; Πόσα μιμίδια είναι αυτή; Είναι κάθε μέρος ένα μιμίδιο; Κάθε αναγνωρίσιμη μελωδική φράση; Κάθε μέτρο; Κάθε συγχορδία; Και με ποια κριτήρια γίνεται ο τεμαχισμός ενός έργου σε μιμίδια;*

Έχουμε αναφέρει ότι το μιμίδιο, ως πολιτισμικό τεμάχιο, είναι ένας αντιγραφέας μέσα στον οποίο κωδικοποιείται μια πληροφορία και λειτουργεί ως το όχημα προς μίμηση. Για να μπορεί ένα απόσπασμα από ένα μουσικό υλικό να θεωρηθεί μιμίδιο, πρέπει λοιπόν να έχει τέτοιο πληροφοριακό περιεχόμενο, ώστε να εξασφαλίζεται η διακριτότητά του. Πρέπει, δηλαδή, συγκρινόμενο με άλλο να διαφοροποιείται. Δεν αρκεί όμως να έχει ένα βαθμό καινοτομίας. Πρέπει η πληροφορία η οποία φέρει να είναι συγκροτημένη και σαφής και δεν αρκεί να είναι απλώς μία διαδοχή από ήχους, πρέπει να πρεσβεύει κάτι, να έχει έναν ρόλο στο μουσικό γίγνεσθαι. Για το βιολογικό αντιγραφέα, το γονίδιο, ο *Dawkins* λέει ότι *είναι κάθε τμήμα ενός χρωμοσωμικού υλικού το οποίο δυνητικά θα διαρκέσει αρκετές γενιές, ώστε να μπορεί να λειτουργήσει ως μονάδα της φυσικής επιλογής... μία γενετική μονάδα η οποία είναι αρκετά μικρή για να διαρκέσει αρκετές γενιές και να διαδοθεί μέσω πολλών αντιγράφων... μία μονάδα η οποία σε ένα βαθμό προσεγγίζει την ιδανική περίπτωση ενός ατεμάχιστου σωματιδίου.*

Για την περίπτωση του βιολογικού αντιγραφέα διαπιστώνεται ότι όσο πιο σύνθετος και περίπλοκος είναι, τόσο αδυνατίζει η ισχύς του σχετικά με το πόσο ισχυρός αντιγραφέας είναι και περιορίζει τις πιθανότητες επιβίωσής του στη διαδικασία της φυσικής επιλογής. Αντίστοιχα και στη μουσική μπορεί κανείς να υποθέσει ότι όσο πιο συγκροτημένο είναι ένα μιμίδιο τόσο μεγαλύτερη η πιθανότητα να διαμορφώσει έναν ισχυρό αντιγραφέα. Στην πραγματικότητα όμως, το μικρό μέγεθος ενός μιμιδίου του στερεί τη δυνατότητα να φέρει μία συγκροτημένη, κωδικοποιημένη συμπαγή πληροφορία, η οποία να μπορεί να απομνημονευτεί και να τεθεί προς μίμηση. Όπως αναφέρει ο *Dennett*: *Τα μιμίδια, αυτοί οι νέοι αντιγραφείς, είναι τύποι πολύπλοκων ιδεών οι οποίες σχηματίζονται σε διακριτές μονάδες προς απομνημόνευση... Ενστικτωδώς, τις βλέπουμε λίγο έως πολύ σαν απροσδιόριστες πολιτισμικές μονάδες, αλλά δεν μπορούμε να πούμε κάτι πιο ακριβές για το πια είναι τα σύνορά τους.*

Συμπερασματικά, για να θεωρηθεί ένα απόσπασμα ως μιμίδιο πρέπει να έχει κατάλληλο μέγεθος ώστε να μην είναι υπερβολικά πολύπλοκο και να μπορεί να αποθηκευτεί χωρίς να απειλείται η πιστότητα των αντιγράφων του. Πρέπει να είναι, με άλλα λόγια, αξιομνημόνευτο και να έχει τα χαρακτηριστικά ενός καλού αντιγραφέα. Παρόλο όμως που πρέπει το μήκος του να είναι μικρό, πρέπει παράλληλα να είναι ικανά μεγάλο ώστε να μπορεί να γίνει φορέας συγκροτημένης, αυτόνομης, συμπαγούς και αναγνωρίσιμης πληροφορίας.



Όπως αναφέρει ο *David Morgan* , το δέκατο όγδοο αιώνα η αφαίρεση στη δημιουργία ενός
έργου τέχνης ορίστηκε γενικά ως ο προσδιορισμός της ουσίας ενός πράγματος.
Την εποχή εκείνη θεωρούσαν ότι ο καλλιτέχνης φθάνει σε αυτήν την ουσία μέσα από μια διαδικασία γενίκευσης
κατά την οποία τα επιμέρους αποκλείονται μέχρις ότου να παραμείνουν μόνο οι γενετικές, καθολικές ιδιότητες,
δηλαδή η ουσία του θέματος.





Στο έργο  *Minusbolero*, όπως προαναφέραμε ο *Kreidler* αφάιρεσε την κύρια μελωδία του  *Bolero* του *Ravel*, βασιζόμενος στη προδιάθεση και προκατάληψη του ανθρώπινου εγκεφάλου να συνδεθεί μόνο με αυτή. Απομόνωσε τη βασική και αναγνωρίσιμη παγκοσμίως μελωδία-μιμίδιο και επιδίωξε να επηρεάσει συναισθηματικά τον ακροάτη απουσία της προσδοκόμενης ακουστικής ανακούφισής του, μέσω της εύκολης συντόμευσης της αρεσκείας του.  Μια πλήρης ορχήστρα, παίζοντας το συγκεκριμένο έργο του *Kreidler* , μπορεί να χάνει από την μουσική δυναμικη της, λόγω της αφαίρεσης δομικού και βασικου στοιχειου του αρχικού έργου του Ravel, χτίζει παρόλαυτα μεγάλο εννοιολογικό βάθρο αλλά δημιουργεί εεπίσης μια νέα ακουστική συνείδηση και αισθητική πέρα από τα πρότυπα κατανάλωσης της πληροφορίας του σύγχρονου μιντιακού συστήματος.

 Ο *Howard Slater* είχε γράψει στο βιβλίο *Noise & Capitalism* :

  *Το σώμα και οι αισθητηριακές του μεμβράνες δεν έχουν γίνει απλώς ένα υπερ-διεγερμένο πεδίο ασυνείδητης αποπλάνησης και αποδοχής μηνυμάτων της μιντιακής βιομηχανίας αλλά ζωτικής σημασίας πεδία στη διαρκή συντήρηση του εαυτού ως σημείο κυκλοφορίας*.




Πόσο όμως ο χαρακτηρισμός *βαρετό* που δόθηκε στο *Minusbolero* απο μια πηγή κοινώς αποδεκτή όπως ο *Classic Fm* μπορεί να ευσταθεί σαν κριτική πέρα από τα πρώτα επίπεδα ανάλυσης και σκέψης, και όχι απλά να δρα ως μιμίδιο?
Η απάντηση όπως θα δούμε παρακάτω είναι ότι δεν ευσταθεί, αναλογούμενοι κυρίως ότι το έργο του *Kreidler* κατατάσσεται στα έργα της εννοιολογικής τέχνης.








**4. Βαρετή Μουσική**

*Αν κάτι είναι βαρετό μετά από δύο λεπτά, δοκιμάστε το για τέσσερα. Αν εξακολουθεί να είναι βαρετό, τότε οκτώ, μετά δεκαέξι, μετά τριάντα δύο. Τελικά ανακαλύπτεις ότι δεν είναι καθόλου βαρετό.*

*John Cage*

Παραδοσιακά, η πλήξη εννοείται σε σχέση με την έλλειψη νοήματος. Αντ' αυτού μπορεί να περιγραφεί ως μείωση της ικανότητας κάποιου να επηρεάζει και να επηρεάζεται, μια μείωση της πιθανής δέσμευσής μας με τον κόσμο. Αν ακολουθήσουμε τον *Brian Massumi(Brian Massumi, Parables for the Virtual Movement, Affect, Sensation)*  θεωρώντας την επιρροή ως το  μέτρο του τι ξεφεύγει του περιορισμού στο συγκεκριμένο το σώμα στου οποίου βρίσκεται η ζωτικότητα ή η δυνατότητα αλληλεπίδρασης, τότε η πλήξη είναι δικαίως μια δυσαρέσκεια, γιατί αποκαλύπτει μια ορισμένη σωματική καταπόνηση που, λόγω της παράξενης υποκείμενης έντασης, συνορεύει με τον πόνο. Πάρα πολύ σωματικότητα χωρίς αρκετή φαντασία, γίνεται θλίψη. Αυτός είναι ίσως ο λόγος που ο πολιτισμός μας έχει αναπτύξει τόσους πολλούς τρόπους για να ζήσει πέρα από τα σαρκώδη όριά του, για να μειώσει το βάρος που ενσαρκώνει και ανακουφίζει τον κόπο της ύπαρξης.

 Η τηλεόραση, ο κινηματογράφος  και το διαδίκτυο, μας απαλλάσσουν (σε ένα βαθμό) από το σαρκώδες φορτίο μας , αλλά το ίδιο κάνουν και οι γκαλερί τέχνης και οι αίθουσες συναυλιών, όπου τα σώματα είναι φυλακισμένα και οι οι αισθήσεις είναι νεκρές  για να διαθέσουμε την ύπαρξή μας όχι προς το τίποτα, ή προς τον θάνατο, όπως ο Χάιντεγκερ είχε πει, αλλά προς οτιδήποτε εκτός από τίποτα. Αλλά η πλήξη δεν είναι *τίποτα*.  Είναι κάτι, με τον τρόπο που μια τρύπα είναι κάτι, και ως τέτοιο, εκπληρώνει το ετυμολογικό του πεπρωμένο: *ανοίγει μια τρύπα μέσα μας*.

Το να ελαττώσουμε τη συναισθηματική επιρροή  μας, η οποια  είναι ένα σημαντικό πράγμα  που βιώνει ένας οργανισμός, φαίνεται, αν όχι σκληρό, αλλά με κάποιο τρόπο τυλώδες, και συνορεύει ακόμη και με ένα είδος βασανιστηρίου. Δεν είναι σκοπός της τέχνης να ζωντανέψει, να ζωτικοποιήσει, και έτσι να αυξήσει και να πολλαπλασιάσει τους τρόπους σύνδεσης και αλληλεπίδρασής μας με τα πράγματα; Για παράδειγμα, κάποιος που πηγαίνει σε μια συναυλία ή ακούει ένα CD για να επηρεαστεί, να μεταφερθεί από τη μια κατάσταση στην άλλη και έτσι, κατά μία έννοια, να ενσαρκώσει την επιβεβαίωση της ικανότητας να αλλάζεις, να γίνεις κάτι διαφορετικό. Συνήθως,  οι άνθρωποι ακούν μουσική για να διαμορφώσουν τις δικές τους αντιξοότητες, για να βάλουν τον εαυτό τους σε μια άλλη διάθεση που ελπίζουν να κάνει το φως τους να λάμπει δέκα φορές  πιο φωτεινά, τους κάνει να φουσκώνουν με μια αίσθηση ευεξίας.  Οι μουσικοί ήχοι έχουν τον τρόπο να μας τυλίγουν και να μας διπλώνουν σε ένα έντονο πεδίο, έτσι ώστε, ιδιαίτερα στην καθημερινή χρήση της, η μουσική αντιμετωπίζεται ως μια συσκευή διαμόρφωσης, και μιας συναισθηματικής προσομοίωσης .


Η επιδίωξη όμως της αφαίρεσης δομικών στοιχείων που χρειάζονται για να αναπτυχθεί μια συναισθηματική επιρροή, μπορεί να γειτονεύει με όρια καποιους ειδους ψυχικου βασανιστηρίου (αλλα και σωματικού όπως προαναφέραμε στη παραπάνω περίπτωση του *Brian Massumi*) αλλά μπορεί να  έχει και πολιτικο-κοινωνικές προεκτάσεις, μέσω της *noise* κουλτουρας.

**5. Noise**

 Σύμφωνα  με τη δυναμική ανάλυση του Γάλλου θεωρητικού της κουλτούρας, *Γκυ Ντεμπόρ*, η ζωή στον ύστερο καπιταλισμό παρουσιάζεται ως μια απέραντη συσσώρευση θεαμάτων.

Οτιδήποτε κάποτε βιωνόταν άμεσα, έχει μεταφερθεί πλέον στο επίπεδο της αναπαράστασης. Η κοινωνία του θεάματος εξαλείφει τον διάλογο, η οργάνωση του μονολόγου από από τους πολιτικούς και οικονομικούς  θεσμούς απομονώνει και αποτρέπει την άμεση, εντοπισμένη,
μη επαναλαμβανόμενη επικοινωνία. Η κοινωνία του θεάματος, ισχυρίζεται ο *Jacques Attali* στο βιβλίο *Noise*, είναι επίσης , μια κοινωνία της σιωπής. To *noise* αναδύεται ως μια μορφή πολιτισμικής διατάραξης μέσα στον σιωπηλό και φιμωμένο αποβιομηχανοποιήμενο χώρο του ύστερου καπιταλισμού.
Το *noise* στην πιο ασυμβίβαστη μορφή του δεν έχει αξιώσεις να θεωρείται μια πολιτικοποιημένη φωνή που ισχυρίζεται ότι ομιλεί την αλήθεια στην οποία βρίσκεται το κοινό της. Αντ’αυτού αποδομεί το *status* του καλλιτέχνη, του κοινού και της μουσικής.
Είναι το *ψήγμα της φωνής*, η άρνηση της αναπαράστασης, η άρνηση ταυτότητας. Το *noise* διαρρηγνύει τις κανονικές σχέσεις του περφόμερ και του ακροατή με τη συμβολική τάξη, αρνούμενο να διοχετεύσει τη μουσική απόλαυση διαμέσου αυτής.
Ως προς τις ‘μουσικές’ του παραμέτρους, το *noise* συλλαμβάνεται ως αντι-τελεολογικό, με την έννοια ότι παρεκκλίνει από τη πραγματοποιημένη επιθυμία προς μια τελική φόρμουλα συγκράτησης και αποβολής που χαρακτηρίζει το είδος της αρεστής δομικά μουσικής.

Βέβαια τα πρωτόκολλα του *noise* δε μπορούν να θεωρηθούν ότι ακολουθούν κάποιο πληκτικό μοντέλο και ανεξάρτητα αν υπηρετουν την άρνηση της ωραιοποιήσης των πραγμάτων, παράγουν συνθήκες αφύπνισης (αρα και συναισθηματικης επιρροής)  μέσα στη δίνη του καπιταλισμού.


**6. Επίλογος**

Μπορεί όμως ένα καλλιτεχνικό έργο να χτιστεί πάνω σε μια αισθητική πλήξης;
Υφίσταται το μοτίβο του *βαρετού*;

Μια ισχυρή άποψη μπορεί να είναι ότι η πλήξη αρθρώνεται για να δείξει το μαρασμό των παραγωγικών της δυνατοτήτων. Αυτό μοιάζει με μια διατριβή που προτάθηκε από την ιστορικό τέχνης *Christine Ross*, η οποία υποστηρίζει ότι τα παραδοσιακά μοντέλα μελαγχολίας και άλλων απογοητευτικών ιδιοσυγκρασιών ως παραγωγικές μορφές υποκειμενικότητας εντάσσονται στη κλινική περιοχή της κατάθλιψης όπου θεωρεί το άτομο ως ένα λίγο-πολύ ανεπαρκές  υποκείμενο,  του οποίου οι ικανότητες μετριούνται σύμφωνα με μοντέλα βέλτιστων γνωστικών-αντιληπτικών ικανοτήτων και νεοφιλελεύθερων κανόνων αυτοπροσδιορισμού.  Μια σύγχρονη αισθητική της πλήξης, σε αυτή την περίπτωση, θα σηματοδοτούσε την παρούσα ανεπάρκεια του *βαρετου* , να παίξει το ρόλο της αντι-τέχνης. Η πλήξη ως καλλιτεχνική συσκευή δεν επηρεάζει μια μεταμοντέρνα κουλτούρα που έχει ξεχάσει ότι υπήρξε κάποτε μια ιστορία ομορφιάς που έπρεπε να χαθεί, να αμφισβητηθεί, να αψηφηθεί ή να διατηρηθεί. Η πλήξη είναι πλέον μόνο ένας τρόπος, μια διάθεση ανάμεσα σε σύνολα και υποσύνολα υπαρξιακών μοτίβων. Μια άλλη ενδιαφέρουσα, αν και όχι απαραίτητα πιο αληθινή προοπτική, θα ήταν να δούμε την τρέχουσα χρήση του *βαρετου* ως έκφραση της σύγχρονης κουλτούρας, δηλαδή της επιθυμίας για επιθυμία.




Η εργασία αυτή θα κλείσει με τα λόγια του Johannes Kreidler από μια παρουσίαση του Minusbolero.

*Όταν η Μόνα Λίζα εκλάπη το 1911, οι Παριζιάνοι συνέρρεαν στο Λούβρο για να παρατηρήσουν την απουσία της.

Οι περισσότεροι συνθέτες γράφουν πάρα πολλές νότες (φυσικά μιλάω και για τον εαυτό μου). Θέλω να ακούω όλο και λιγότερα γιατί θέλω να ακούω πιο προσεκτικά. Η μείωση είναι σπάνια στη μουσική και θα πρέπει να γίνεται συγκεκριμένη πάνω στο αντικείμενο. Οτιδήποτε άλλο θα ήταν και πάλι προσθήκη.

Είναι πραγματικά ξεκάθαρο: θέλω ο κόσμος να γίνει λιγότερος..*






**Βιβλιογραφία**

*R. Landauer, "The physical nature of information" Physics Letters A 217 188-193, 1996*

*W. Penfield, “The twenty-ninth Maudsley lecture: the role of the temporal cortex in certain psychical phenomena,” J. Ment. Sci., vol. 101, no. 424, pp. 451–465, 1955.*

*L. B. Meyer, Emotion and meaning in music. University of Chicago Press, 1956.*

 *V. N. Salimpoor, M. Benovoy, K. Larcher, A. Dagher, and R. J. Zatorre, “Anatomically distinct dopamine release during anticipation and experience of peak emotion to music,” Nat. Neurosci., vol. 14, no. 2, p. 257, 2011.*


*G. Bateson, “Steps to an Ecology of Mind: Collected essays in anthropology,” Psychiatry, Evol. Epistemol., vol. 381, 1972.*

*R. J. Zatorre, J. L. Chen, and V. B. Penhune, “When the brain plays music: auditory–motor interactions in music perception and production,” Nat. Rev. Neurosci., vol. 8, no. 7, pp. 547–558, 2007.*

*R. Dawkins, “The selfish gene,” Oxford Univ. Press, vol. 1, p. 976, 1976.*

*S. Jan, “‘The Memetics of Music and Its Implications for Psychology,” in Proceedings of the Sixth International Conference on Music Perception and Cognition. Keele, UK: University of Keele Department of Psychology, 2000.*

*L. B. Meyer, Style and music: Theory, history, and ideology. University of Chicago Press, 1996.*

*S. Jan, “Replicating sonorities: towards a memetics of music,” J. Memetics- Evolutionary Model. Inf. Transm., vol. 4, no. 1, 2000.*

*A. A. Moles, “Theorie de linformation et perception esthetique,” 1958.*

*Howard Slater,  Noise & Capitalism (Arteleku Audiolab (Kritika series), 2009 )*

*David Morgan, The Rise and Fall of Abstraction in Eighteenth-Century Art Theory, στο Eighteenth-
Century Studies, Vol. 27, No. 3 (1994), σ. 449-478.*

*John Cage, Silence Lectures and Writings (Middletown, CT Wesleyan University Press, 1961), 93*

*Martin Heidegger, Death is a way to be, which Dasem takes over as soon as it is "  Being and Time, trans
John Macquarne and Edward Robinson (Oxford Blackwell, 1978), 1)46-53*

*Jacques Attali, Noise: The political Economy of Music ( Minneapolis: University of Minnesota Press, 1985)
*Roland Barthes, ‘’The Grain of the Voice’’, at the Image-Music-Text, New York, Hill and Wang, 1977*

*Anthony Iles | Mattin, Noise & Capitalism (Arteleku Audiolab (Kritika series), 2009 )*

*Christine Ross, The Aesthetics oj Disengagement Contemporary Art and Depression (Minneapolis:
University of Minnesota Press, 2006).*

*Eldritch Priest (Boring Formless Nonsense, 2013)*
